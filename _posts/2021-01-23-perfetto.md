---
title: Perfetto
categories:
  - Racconti
tags:
  - Mistery
---

Pauline entrò in casa e si tolse i guanti.
“Eccoci qui”, disse a voce alta appoggiando le chiavi nella ciotola svuotatasche all’ingresso.
Si accorse che dentro c’era ancora il bigliettino delle onoranze funebri.

Fece un bel sorriso al suo riflesso nello specchio, sistemandosi i capelli.
Andò in bagno a lavarsi le mani e si cambiò il golfino di cachemire. 

Controllò il cerotto al braccio sinistro: poteva toglierselo adesso. 

“Ragazzi, come state?”.

“Siamo affamati”, era la voce di sua figlia Christa. 

“Benissimo, vi preparo qualcosa da mangiare subito. Sono stata a donare il sangue, tutto perfetto!”. 

Dal corridoio arrivarono dei brontolii.

“Prima telefono alla zia Lucinda, voglio sapere se ha bisogno di qualcuno che la accompagni a fare le analisi oggi pomeriggio, sapete che deve andare a farsi controllare”. 

Nessuno disse nulla. Pauline telefonò a sua sorella.

“Pronto? Cara come stai? Ma certo, tutto quanto perfetto! Sono arrivata a casa ora, ascolta, visto che mi ricordavo… se alle due hai bisogno per l’ospedale io ci sono. Ma figurati, mi fa piacere starti vicina credimi. Bene, benissimo allora, ci vediamo alle due! Grazie a te!”.

“Perfetto”, disse dopo aver riattaccato.

“Chiamo vostro padre per sapere se torna a pranzo!”.

Nessuno rispose.

“Ben tesoro ciao, ti aspettiamo a pranzo?”.

“No. Hai mandato il certificato di morte all’assicurazione?”.

“Sì, sì assolutamente tutto perf….”, ma lui aveva già attaccato. 

Pauline non smise di sorridere. Andò a sistemare la tavola e a cucinare.

Quando fu pronto chiamò i ragazzi con tono festoso. Christa e Maurice si sedettero in fretta e iniziarono subito a mangiare.

“Eccoci qui ragazzi, come va lo studio?”. Era il periodo delle vacanze di Carnevale.

“Bene”, rispose Maurice senza alzare lo sguardo dal piatto.

Christa non disse nulla. 

Pauline non si scoraggiò.

“Volete che vi racconti cosa mi è successo oggi? Ho incontrato a donare il sangue una signora che…”.

“Non ci interessa”, la bloccò Christa.

Pauline sorrise lo stesso.

“Ascoltate, io alle due esco a portare la zia a fare le analisi, vi serve qualcosa?”.

“Alle cinque mi serve la macchina”, disse Christa.

“Certamente”.

“Potresti passare a casa di Tom a ritirare il libro di chimica? L’ho dimenticato lì giovedì”.

“Non potresti andarci tu tesoro?”.

“Non ho tempo”.

“Non ha voglia”, precisò Christa.

“Be’ non preoccupiamoci, ci penso io senz’altro. Potrei passare a prenderlo tornando da casa della zia…”.

“Mi serve ora”, la interruppe Maurice.

“Oh certamente, allora vado, torno ed esco di nuovo non c’è problema!”.

Pauline uscì di casa, aveva mangiato pochissimo.

“Eccoci qui, a dopo allora!”, cinguettò. Nessuno le rispose.

Fece quello che doveva fare: andò a prendere il quaderno di chimica a casa di Tom.

Quando rientrò, le restavano dieci minuti per andare a prendere sua sorella: i ragazzi non avevano rassettato la tavola.

“Ecco qui tesoro!”.

Maurice le prese il quaderno dalle mani e le voltò subito le spalle.

“Perfetto, sistemo la tavola al volo e poi esco”, Pauline sorrise raggiante. 

Ci mise pochi minuti, era un po’ sudata ma riuscì a completare tutto prima di uscire.

Accompagnò sua sorella a fare le analisi e, nel pomeriggio, preparò la torta al limone che piaceva a tutti. Poi andò a comprare un mazzo di fiori per ogni membro della famiglia: il giorno dopo li avrebbero portati al cimitero. 

Quando tornò, verso l’ora di cena, suo marito era già a casa.

“Eccoti qui Ben, come stai? Hai visto quanti fiori ho comprato? Sono per Alma!”.

“Che c’è per cena?”.

“Ho scongelato la carne. Ora mi ci metto. Tutto perfetto!”. 

“Perfetto un cazzo - rispose lui – dobbiamo svuotare l’appartamento entro fine mese o l’agenzia non lo prende”.

“Pensavo che potremmo…”.

“No, Pauline – la interruppe - Era mia madre: so cosa devo fare”.

Cenarono in silenzio. Nessuno chiese a Pauline come stesse sua sorella.

“Ho fatto il dolce che vi piace!”, annunciò raggiante dopo che ebbero finito l’arrosto. 

Nessuno la ringraziò, ma tutti mangiarono.

Alla fine della cena, mentre Pauline sparecchiava, Ben disse: “Domani vado allo studio del Dottor Evan”.

Pauline ficcò in modo maldestro l’insalatiera nel frigorifero, così veloce che questa si rovesciò a terra,

“Come mai?”, domandò chinandosi a raccogliere i pezzi di insalata.

“Dobbiamo chiarire alcune cose”.

Pauline prese a sparecchiare più velocemente. Ben si alzò da tavola e la urtò per sbaglio. Non le chiese scusa.

“Pauline, il Dottor Evans mi ha detto di aver visto mia madre per la prima volta solo giovedì 26…”, disse dandole le spalle, mentre apriva un cassetto della credenza.

“Come?”, Pauline si era messa a strofinare con foga la spugna attorno ai fornelli. 

“Ho incontrato per caso il Dottor Evans l’altro giorno, a fare benzina. Abbiamo parlato un po’. Mi ha detto di aver visitato mia madre per la prima volta solo giovedì, un giorno prima della notte in cui sono tornato io…”.

“Ma infatti, io venerdì notte l’ho chiamato subito appena ho visto che Alma stava peggiorando! Meno male che sei arrivato la notte stessa tesoro…”.

Ben si voltò, aveva una sigaretta spenta in mano, gli tremavano i polsi.

“Pauline, mi avevi detto che il Dottor Evans aveva visto mia madre per tutte le tre settimane precedenti, sin da quando aveva iniziato ad avere la tosse. Mi avevi detto che ti aveva consigliato dei farmaci, che era sotto controllo…”.

Pauline continuava a pulire senza sosta i fornelli, lo sguardo fisso nel vuoto.

“Invece Dottor Evans non sapeva niente - il tono di voce di Ben si alzò - lui è arrivato solo giovedì 27 e l’ha trovata già in quelle condizioni. Se non avessi deciso io di rientrare prima non sarei neppure riuscito a vederla, ti rendi conto?”.

“Ecco, io lo sapevo! Lo sapevo! – Christa si alzò dalla sedia in lacrime - Ti ho chiesto tante volte se avevi chiamato il medico. Mi avevi detto che le stavi dando le medicine! Me lo avevi detto! Stronza!”. 

Maurice si alzò e corse via, buttando una forchetta per terra.

“Il Dottor Evans mi ha detto che se avesse ricevuto prima gli antibiotici le cose sarebbero potute andare diversamente. Era una bronchite…”, Ben era rosso in volto e aveva un’espressione attonita, non sapeva più dove guardare.

Pauline si voltò: “Era anziana, non avrebbe fatto differenza – disse con voce stridula, stringendo la spugna in mano - E poi io l’adoravo, era una seconda madre per me, lo sai. Io ho fatto di tutto per lei in questi ultimi anni, di tutto! Più di tutti voi messi insieme!”, urlò.

“Forse eri stufa mamma, come dicevi sempre!”, strillò Christa.

Qualcuno suonò alla porta, Pauline guardò suo marito, fece cadere la spugna a terra.
