---
title: 71b
categories:
  - Racconti
tags:
  - Mistery
---

Quando l’elegante sconosciuto che sfogliava il libro di fianco a lei girò le spalle per andarsene, Leda lo seguì con gli occhi, sperando si voltasse a guardarla.
Una voce metallica annunciò la partenza del suo treno.

Arrivò al binario: in borsa aveva il portafoglio, tre cellulari, un astuccio con dei trucchi, una chiave USB e uno spazzolino da denti, un deodorante, un paio di collant appallottolati e un libro di poesia che aveva comprato per compiacere lo sconosciuto.

Si accomodò al suo posto: 71a. 

Controllò i cellulari: lesse i messaggi di suo marito, poi quelli di Adam. 

Adam si stava già imbarcando per Francoforte.

Osservò il suo riflesso nel vetro del finestrino: sotto agli occhi una leggera ombra di mascara colato. Sorrise a un uomo che le passava di fianco. 

Scrisse un messaggio:“Ieri sera solita riunione pallosa. Sabato torno. Ti amo”.

“Next time dinner is on me”, scrisse con un altro cellulare. 

Il display sopra la sua testa indicava che alla fermata successiva qualcuno avrebbe occupato il posto a fianco a lei: il 71 b. 

Leda appoggiò la testa allo schienale e chiuse gli occhi. Li riaprì solo quando sentì un respiro maschile di fianco, insieme al rumore di uno zaino che veniva infilato nel vano sopra i sedili.

Vide prima la sciarpa verde scuro che penzolava sulla giacca di pelle chiara, poi la barba appena brizzolata, e poi gli occhi verdi.

Lui le sorrise.

Leda si sistemò sul sedile, accavallò le gambe. 

“Ginevra?”, chiese l’uomo.

“Per lavoro - annuì Leda – E lei?”

“Idem”. rispose lui.

Leda si riavviò i capelli dietro la schiena e si tolse la sciarpa, lasciando libera la scollatura. Lui si alzò, recuperò un portatile dallo zaino nel vano e, mentre era ancora in piedi, la osservò.

Poco dopo aprì sul pc un documento in cinese.

La vide sbirciare: “Sono un interprete…”, sorrise. Bevve un sorso d’acqua da una borraccia.

“Lei di cosa si occupa?”, le chiese senza staccare gli occhi dallo schermo.

“Pubbliche relazioni…Praticamente organizzo cene!”, ridacchiò lei.

“Io avrò una cena ogni sera questa settimana, a parte stasera….”, si guardarono velocissimi.

“Mi chiamo Leda!”, si presentò. 

“Olivier”, aveva la mano ruvida e calda.

Riprese a lavorare, dopo averle sorriso un po’ più a lungo. 

Leda si domandò se potesse intuire che era reduce da una notte d’amore.

Lui si alzò di nuovo in piedi, prese degli auricolari dallo zaino, quando tornò a sedersi lasciò nell’aria una rassicurante scia di profumo.

“Anche a me piace la poesia”, le disse. La borsa di lei, poggiata sul tavolino, lasciava intravedere il contenuto. 

Leda si immaginò stretta nel dolcevita color sabbia di lui: forse un’altra vita, smettendo di fare ciò che faceva. Magari un matrimonio felice. 

“La leggo sempre quando sono in viaggio”, mentì.

Il treno arrivò alla stazione di Ginevra. 

“Scendiamo insieme?”, le chiese lui.

Leda immaginò che i loro figli avrebbero imparato il cinese.

Mentre si infilavano i cappotti si sfiorarono almeno tre volte, di proposito.

Scesero sulla banchina. Lui la superò facendole cenno di seguirlo, lei gli guardò le spalle ampie. Olivier si fermò davanti a una profumeria, al riparo dal flusso di persone. 

Le mise una mano su un fianco e avvicinò il volto al suo orecchio: “Sono dell’Interpol, Leda – si avvicinò ancora – C’è un mandato d’arresto internazionale nei tuoi confronti”.

Leda si mise a ridere. Lui la strinse un po’ più forte.

“So che hai passato la notte con un responsabile della sicurezza informatica della BCE”. Due uomini dietro di loro.

Non le sorrise più. Stavolta Leda vide la moglie e i figli di lui, nella sciarpa verde che gli stava al collo. Nel frattempo il terzo cellulare suonò.
